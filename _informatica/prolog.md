---
layout: informatica
title: Puzzelen met Prolog
---

*Logisch programmeren (domein J: programmeerparadigma's)*

**Wouter van den Brink en Adriaan Gijssen (Instruct)**

In keuzethema J gaan leerlingen aan de slag met verschillende
programmeerparadigma’s. Je denkt dan ongetwijfeld aan objectgeoriënteerd of
misschien zelfs functioneel programmeren. Maar er zijn er nog veel meer. Eén
ervan is het paradigma van logisch programmeren. Je werkt dan niet meer met
statements, klassen of functies, maar met feiten, regels en bewijzen. Sudoku’s
en andere logische puzzels oplossen is in dit paradigma kinderspel! Bij zulke
woorden en mooie beloftes denk je misschien dat logisch programmeren een
nieuwe technologie is. Niets is minder waar: de wiskundedomeinen waar het zijn
werking aan dankt, lambda calculus en formele logica, zijn nog veel ouder dan
de moderne informatica. En Prolog, de programmeertaal waar we mee aan de slag
gaan, viert dit jaar haar vijftigste verjaardag. In deze workshop vertelt
Wouter je over de verschillende programmeerparadigma’s en gaan we samen aan de
slag door te puzzelen met Prolog. Met een online editor kun je snel zelf aan
de slag om je eerste regels in deze ‘nieuwe’ taal te schrijven. Veel docenten
denken dat logisch programmeren te moeilijk of niet interessant genoeg is om
in te zetten in de les. In het najaar van 2021 is het keuzethema uitgebreid
getest op een middelbare school. We vertellen over de ervaringen en gaan graag
het gesprek aan, want onze ervaring is precies het tegenovergestelde!

Wouter van den Brink is, na het afronden van zijn bachelor Technical Computer
Science, verder gegaan voor de eerstegraads lesbevoegdheid aan de Universiteit
Twente. Hiernaast is hij, samen met Adriaan Gijssen, werkzaam bij Instruct.
Daar heeft hij onder andere het keuzethema “Logisch Programmeren met Prolog”
voor domein J geschreven.
